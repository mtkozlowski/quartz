---
date: 2022-08-20
tags: []
published: false
---
# Zmiany cywilizacyjne, czy zmiany nazwowe

W książce [[Całkiem zwyczajny kraj - Brian Porter-Szucs]] czytam właśnie o zmianie, jaką Rzeczpospolita przeszła w XVIII i XIX w. Obecnie moją szczególną uwagę zwróciły powody, dla których w Polsce (ale pewnie i na świecie) zaczęły się ruchy narodowe, uwłaszczenie chłopów, budowa wspólnej tożsamości, a także ujednolicenie kultury i języka.

W Polsce i owszem, tuż przed rozbiorami doszło do uchwalenia nowoczesnej Konstytucji 3 Maja, jednak chwilę później Rzeczpospolita przestała istnieć, a konstytucja obowiązywać. Pod zaborami największymi apostołami reform i idei narodu polskiego była drobna szlachta, która nie posiadała ziemi, a więc nie miała żadnych korzyści z pańszczyźnianej pracy chłopów. Bogata, rolna szlachta liczyła bowiem na to, że pod zaborami zachowa przywileje ekonomiczne i społeczne. I tak faktycznie w wielu miejscach było.

Chłopów zaś najbardziej rozsierdziło i skłoniło do przyłączenia się do sprawy narodowej przymusowa germanizacja i rusyfikacja - czyli gdy konieczność załatwiania spraw codziennych, urzędowych w obcym języku dostatecznie uprzykrzyła im życie. 

Czy nie jest podobnie i dzisiaj? Czy niższe warstwy społeczeństwa nie interesują się życiem publicznym dopiero, gdy czynniki zewnętrzne zaczynają być za bardzo uciążliwe? Czy możliwe jest w ogóle utworzenie społeczeństwa nie podzielonego na klasy, nie rozwarstwionego, tworzonego w 99% przez zaangażowaną społecznie i politycznie klasę średnią? Czy [[awans z jednej klasy do drugiej jest realnie możliwy]]?

[[Czy intelektualiści mają cokolwiek do powiedzenia]]?