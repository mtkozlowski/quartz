---
date: 2022-05-19
tags: []
published: true
---
# Rzetelność testów osobowości

Długo myślałem o tym, co chciałbym napisać o testach osobowości. Wreszcie doszedłem do sedna, które brzmi:

UWAŻAJCIE! 😉

Tak jak wspomniał **Jarek**, wszystkie te testy są trochę spaczone. Ja bym po prostu powiedział, że są nienaukowe lub nie spełniają już wymagań stawianych przez współczesną naukę.

Nawet jeśli podpierają się liczoną w dziesiątkach lat popularnością i skutecznością, to często nie wiadomo, dlaczego dają radę. Współczesnej psychologii to już nie wystarcza. Chcemy wiedzieć **dokładnie**. Niestety na stronach ww. testów trudno znaleźć rzetelne naukowe wyjaśnienia.

W praktyce oznacza to kilka problemów:

- wyniki mogą zmienić się w czasie bardziej niż to wynika z naturalnych procesów dojrzewania
- badane konstrukty są bardzo sytuacyjne i zależą od środowiska
- samodzielna analiza i interpretacja wyników może poskutkować efektem samospełniającej się przepowiedni
- a wtedy można nabawić się nieadaptacyjnych nawyków i postaw (albo obrócić się w sukces, ale to będzie loteria)
- używane konstrukty i kategorie nie są jednoznaczne i mogą być przez każdego interpretowane inaczej (o czym mówi min. artykuł na stronie 16personalities.com)

Co zrobić w takim razie?

Spróbować, ale z dużą rezerwą. W gruncie rzeczy zagłębienie się w tę tematykę może dostarczyć Wam sporo inspiracji. Jednak przetestujcie wyniki w życiu. Pomyślcie o sytuacjach, które potwierdzą lub obalą wyniki testu. Obiektywność nie jest cechą ludzką, ale lepsze to niż wierzyć w wyniki MBTI jak w proroctwa.

Jeżeli zaś jesteście zainteresowani wykonaniem rzetelnego testu to polecam Wam udanie się do psychologa i wykonanie testu badającego temperament. Temperament ma bardziej biologiczne podłoże, jest dużo mniej zmienny w czasie niż osobowość i można na jego podstawie dużo więcej powiedzieć o badanym. 

Jedną z bardziej przydatnych charakterystyk, które uzyskuje się w badaniu jest miara Możliwości Przetwarzania Stymulacji, która określa ile jesteśmy w stanie wziąć na klatę (poznawczo i nerwowo). Poznanie siebie od tej strony pozwala lepiej zadbać o swoje otoczenie, a dzięki temu żyć i pracować w zgodzie z sobą.

Polecam kwestionariusz temperamentu Formalnej Charakterystyki Zachowania (Cyniak-Cieciura, Zawadzki, Strelau). Szukajcie w pracowniach psychologicznych w Waszym mieście.

Na koniec wybaczcie mi ten naukowy żargon (bełkot?). Nadejdzie dzień, w którym będęo tym potrafił gawędzić, ale na razie sam pilnie zgłębiam ten temat.

---

Mój wynik 16 personalities po dwóch latach był diametralnie inny. Podobnie wynik znajomego w teście Gallupa. Nie traktujcie ich zatem, jakby były wykute w kamieniu.

Jak zauważył Steven Hayes, twórca terapii ACT. Terapie pierwszej i drugiej fali terapii poznawczo-behawioralnej działały, choć nikt tak do końca nie potrafił wyjaśnić dlaczego.

