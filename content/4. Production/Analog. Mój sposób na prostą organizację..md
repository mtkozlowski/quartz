---
date: 2022-08-08
tags: []
published: false
---
# Analog. Mój sposób na prostą organizację.

1. Mój problem i narzędzia, z których korzystałem
	1. Nozbe, Wunderlist, Trello, Todoist
	2. Dashboard w Notion, ClickUp
	3. Bullet Journal
2. Coś poza komputerem, 
	1. Zasada osobistej organizacji - określam cel, dla którego siadam przed komputerem
3. Coś niewielkiego (mobilność)
4. Papierlove
5. Analog. System podpatrzony u Matthew Encine
6. Własny projekt w Figma i realizacja w drukarni
7. Efekt końcowy, miejsce na biurku
8. Wrażenia po miesiącu używania
	1. Widzę jak mi idzie
	2. Samodzielne przekładanie nieukończonych zadań boli
	3. Zawsze pod ręką, mieści się w kieszeni dżinsów

Wychodzę z założenia, że nie jestem jedyną osobą, która po intensywnym tygodniu pracy orientowała się, że zapomniała o kilku ważnych, czasem pilnych sprawach do załatwienia. Ponieważ angażuję się w różne projekty, gdy przychodził gorętszy czas w jednym z nich, cierpiały na tym inne i częściej niż bym chciał zaniedbywałem codzienne obowiązki.

Szukałem różnych rozwiązań. Sięgałem po mniej lub bardziej skomplikowane aplikacje do zarządzania sobą w czasie (przepiękne stwierdzenie). Zbudowałem przepiękny (i funkcjonalny) dashboard w Notion. Korzystałem z Bullet Journal przez fanów pieszczotliwie nazywanym BuJo.  Nie poddawałem się. Chciałem zacząć ogarniać.

Pewnego razu natrafiłem na kanale Matthew Encine na system Analog. Uważajcie, jeśli jeszcze nie znacie tego twórcy, ponieważ zbyt łatwo jest zakochać się w estetycznych i przytulnych filmach, które tworzy. Analog to prosty system wykorzystujący niewielkie karteczki do planowania jednego dnia naraz. Postanowiłem spróbować.

Zamiast sięgnąć po kartę Revolut i opłacić zamówienie, otworzyłem... Figmę. Odwzorowałem schemat analogowej karty i złożyłem zamówienie w drukarni. Następnego dnia odebrałem paczuszkę z nieco ponad 100tką kart, które miały mi starczyć na ok. 3 miesiące.

> [!important]
> Wspominam Wam o Figmie, a jednocześnie nie udostępniam projektu, ponieważ myślę, że każdy ma prawo zrobić to na własny użytek. Projekt jest banalnie prosty, więc sądzę, że nawet nowicjusze nie będą mieli z tym problemu.

Już niedługo skończy mi się pierwsza partia kart i wiem, że wydrukuję kolejne. Dlatego postanowiłem podzielić się z Wami swoimi wrażeniami i sposobem korzystania.

## Jak korzystać z Analog?

Zasada działania kart jest bardzo prosta i zaczerpnięta wprost ze wspomnianego już tutaj Bullet Journal. Na każdej z kart znajduje się 10 linii rozpoczynających się od okręgu, w którym oznaczamy status danego zadania (np. zgodnie z zasadami BuJo). W prawym górnym rogu znajduje się  miejsce na wpisanie dzisiejszej daty. Na odwrocie pozostawiona jest pusta przestrzeń (którą dla ułatwienia można zadrukować linią, kratką lub kropkami) do wykorzystania na bieżące notatki.

Oprócz karty bieżącego dnia, korzystam jeszcze z kart zatytułowanych **NEXT** i **SOMEDAY**, na których na bieżąco mogę zapisać zadania do zrobienia w niedalekiej przyszłości lub plany czy marzenia na *kiedyś*.

Każdego dnia rano (lub wieczorem dnia poprzedniego) biorę bieżące karty i jedną nową, żeby podsumować wczoraj i zaplanować dzisiaj. Jednocześnie mam przed sobą otwarty kalendarz i dashboard w Notion, w którym zarządzam różnymi projektami.

Podsumowując dokonania poprzedniego dnia, staram się odpowiedzieć sobie na pytania o to:
- czy jestem zadowolony z tego, co zrobiłem?
- czy zadań była odpowiednia ilość? Czy pamiętałem, żeby odpocząć?
- dlaczego czegoś nie zrobiłem? 
- które zadania wymagają dalszych działań?

Ta refleksja pomaga mi wzmacniać satysfakcję i pewność własnej skuteczności. Dzięki niej zwracam również uwagę na to, czy nie zaniedbuję kwestii dla mnie najważniejszych: relacji z bliskimi, zabawy, czy regeneracji. Efekty pracy w projektach nanoszę do Notion, z którego zaraz będę wyciągał taski na dziś.

Następnie wypełniam nową kartę zaplanowanymi spotkaniami z kalendarza i zadaniami na dany dzień. Robiąc to przeglądam wszystkie aktywne projekty. To mocno zindywidualizowany proces i sądzę, że najlepiej dopasować go do siebie. Możemy też o nim podyskutować w komentarzach.

W tym miejscu chciałbym dodać, że to bardzo dobrze, że karta ma *tylko* 10 pozycji do wypełnienia. Nie wiem jak Wy, ale ja miałem silną tendencję do przeceniania swoich możliwości oraz zaniedbywania czasu na odpoczynek i regenerację po pracy. Dzięki uświadomieniu sobie naturalnych ograniczeń, zacząłem bardziej doceniać to, że do rezultatów dochodzi się stopniowo - regularną pracą.

## Podsumowując

W Analog zachwyca mnie zarówno prostota, jak i forma, i dotykalność tego narzędzia. Jestem papierowym maniakiem, dlatego dużo radości sprawia mi ręczne zapisywanie kart za pomocą mojego ulubionego długopisu lub pióra. Niewielki format Analog pozwala mi zabrać karty ze sobą wszędzie, co dotychczas było jednym z głównych argumentów za używaniem cyfrowych rozwiązań, które mają swoje aplikacje na telefon.

Podsumowywanie i planowanie dnia codziennie, ręcznie - bez automatycznego przenoszenia zadań na kolejny dzień wykształciło we mnie nowy rodzaj uczciwości i świadomości siebie.

Fakt, że muszę stworzyć swoją todo listę ręcznie powstrzymuje mnie przed pochopnym wpadnięciem w wir pracy. Jedną z podstawowych zasad mojej organizacji pracy jest to, żeby nie siadać do komputera bez celu. Postanowiłem tak, ponieważ zbyt często zdażało mi się brać za pierwszy lepszy problem z brzegu i pracować nad nim jak wół zaprzęgnięty do pługa. Teraz świadomie przystępuję do zadań, chcąc jak najlepiej wykorzystać czas, którym dysponuję danego dnia.

## Czy polecam Analog każdemu?

Tak! Analog będzie bliski wszystkim, którzy korzystali wcześniej z Bullet Journal, ale nie tylko. Próg wejścia i koszt jest niewielki i zachęcam każdego, żeby spróbować. Jeśli macie jakieś pytania to śmiało zadajcie je w komentarzach.
