---
date: 2022-06-01
tags: []
published: true
---
# Cele SMART, cz. 1 - **R** jak *Rety, jakie to ważne!*

Wybór i jasne określenie celu to nie lada wyzwanie. Niektórzy radzą sobie z tym lepiej, drudzy gorzej, jak ze wszystkim, wiadomo. I nie ma co się porównywać. Z pomocą przychodzi wiele poradników, artykułów, filmów itp. Wśród nich jest jeden, który zdążył zdobyć nie małą popularność. To metoda określania celów SMART. Nazwa pochodzi od pierwszych liter słów, które określają kolejne zasady tej metody:

- **S**pecific - konkretny, 
- **M**easurable - mierzalny  
- **A**chievable - osiągalny  
- **R**elevant  - istotny  
- **T**ime-bound - określony i skończony w czasie

Dzisiaj chciałbym przyjrzeć się poza kolejnością czwartej literze: **R** - relevant, istotny lub tak jak w tytule: **Rety, jakie to ważne**.

Wydawało by się, że określenie ważnego dla mnie celu będzie najprostszym z podpunktów. Niestety, tak nie jest. Moim skromnym zdaniem, jest to wręcz jedno z najtrudniejszych zadań do wykonania. Przyjżyjmy się zatem dlaczego.

Takim ogólnym słowem na określenie naszego winowajcy będzie "kultura". Ta sama kultura, która jest niezwykłym i wyjątkowym osiągnięciem gatunku ludzkiego; która zapewnia ład, wynalazki i sztukę. Stety, niestety, kultura zawsze ma jakieś ramy, w które wchodzimy, kiedy rodzice i najbliższe otoczenie nas wychowuje. To po pierwsze.

Ale zanim rzucicie się mścić na rodzicach i znajomych z podwórka, chciałbym zwrócić Waszą uwagę na coś jeszcze. Kulturę cechują różne mody, nie tylko ubraniowe, wnętrzarskie, itp. Są jeszcze mody mówiące o tym, co znaczy być skutecznym pracownikiem (a może już nie tylko pracownikiem, ale i przedsiębiorcą?), szczęśliwym człowiekiem, spełnionym kochankiem, itp.

Jeżeli jest jakaś moda, to zaraz znajdą się Ci, którzy będą chcieli ją zmonetyzować. Dlatego w literaturze samopomocowej możemy zauważyć większe trendy następujące po sobie, czasem zazębiające się ze sobą. I tak mieliśmy już modę bycia niezastąpionym trybem w korporacji, uduchawiania pracy, ultraproduktywności, własnej przyjemności, czułej czułości, itd. Za każdym razem, gdy następowała zmiana, nowi autorzy obiecywali, że oto znaleźli i dzielą się z nami przepisem na sukces i szczęście.

Widzicie, o co mi chodzi, prawda? A nawet nie wspomniałem o innych modach i trendach: gospodarczych, technologicznych i politycznych.

*Summa summarum*, wokół każdej i każdego z nas jest wiele ewangelistów, którzy z chęcią powiedzą nam, co dla mnie ważne. Nie są tą sami fałszywi prorocy, ale z pewnością popełniają podstawowy błąd uogólnienia własnego doświadczenia na ogół ludzi, ich czytelników. Pamiętajcie: dowody anegdotyczne, to żadne dowody.

Jeżeli doczytałeś do tego fragmentu, to zapewne zadajesz sobie pytanie: co mogę z tym zrobić? Cóż, ja oczywiście nie chcę pójść w ślady opisywanych przeze mnie autorów. Przez cały artykuł chciałem pokazać Ci, że różnego rodzaju filozofie życia są dzisiaj dostępne na wyciągnięcie ręki i każdej z nich możesz uwierzyć i za nią podążyć. Jest sporo osób, które ucieszą się jeśli to zrobisz.

Chciałbym Cię jednak zachęcić do próby samodzielnego określenia "co jest dla Ciebie ważne?" Jak to zrobić? Dwie rzeczy. Będzie krótko. Oczywiście, nie obędzie się bez myślenia. Osobistej refleksji. Wiem, że różnimy się pod względem tego, jak bardzo lubimy błądzić myślami, ale ponieważ wszyscy jesteśmy ludźmi, dlatego wierzę, że dacie radę.  

Druga sprawa: sprawdzaj w praktyce. Żadna ilość godzin spędzonych na rozmyślaniu  nie da Ci pełnej odpowiedzi. Weź małą rzecz i sprawdź, czy Ci pasuje. Jak z nowym hobby.

Dlatego w akronimie SMART są jeszcze pozostałe literki, jak: **S**imple, **A**chievable i **T**ime-bound. Osiągnięcie jednej rzeczy w trzy miesiące może być najlepszym papierkiem lakmusowym, który powie Ci, czy to co Ci się wydaje, naprawdę jest Twoją rzeczą i doprowadzi Cię do spełnienia. Czego Tobie i sobie życzę.