---
date: 2022-05-24
tags: [mastermind]
---
# Co to jest mastermind
[Co to jest mastermind? Anna Dyl](https://annadyl.pl/co-to-jest-mastermind/)

> Napoleon Hill, który jest uznawany za twórcę koncepcji grup mastermindowych pisał, że mastermind to synergia umysłów. A my możemy napisać po naszemu “co dwie głowy, to nie jedna…”. Jednak taką charakterystykę można przypisać wielu rodzajom spotkań i różnym formom pracy w grupie. Czym zatem jest mastermind?
 
## 👥 Mastermind to ludzie
Mastermind to grupa kilku osób (zazwyczaj 3 – 5), które wzajemnie się wspierają w drodze do jakiegoś celu. **Każda z tych osób korzysta z pracy w grupie, aby osiągnąć indywidualny, wyznaczony przez siebie i dla siebie rezultat.** Najczęściej są to osoby prowadzące biznes lub rozpoczynające takie działania. Każda z tych osób dołącza do grupy dobrowolnie i bierze na siebie odpowiedzialność za uczestnictwo w spotkaniach i aktywność pomiędzy nimi. Wzajemne wsparcie w grupie mastermind polega na wymianie doświadczeń, wiedzy i pomysłów.
 
## 📋 Spotkania mastermind i zadania pomiędzy nimi
Mastermind to cykliczne spotkania (online lub w rzeczywistości), których przebieg ma określony plan i z góry określony czas trwania. Podczas tego spotkania każdy ma **“swój czas”** na zadanie pytania lub wspólne rozgryzienie problemu. Pod koniec spotkania każdy uczestnik wybiera sobie jedno działanie, które zrealizuje do następnego mastermindu.
 
**Przekuwanie “gadania” na działanie** (wybranie i zrealizowanie zadania pomiędzy spotkaniami) to moim zdaniem najważniejsza cecha tych spotkań. Bez tego nie ma mowy o mastermindzie.
 
## 🎯 Temat i cel mastermindu
Grupy mastermind najczęściej powstają w ramach ważnej dla jej uczestników tematyki. Na przykład: budowanie marki osobistej w Internecie albo rozwijanie sklepu stacjonarnego. To istotne, ponieważ dzięki temu każdy jest zaangażowany w rozwiązanie problemu drugiego **(bo to jest aktualnie jego problem albo może być nim za chwilę)**.
 
To oznacza. że każdy z uczestników ma swój własny cel, ale **cele wszystkich uczestników skupiają się w podobnym nurcie**. Na przykład grupy mastermindowe, które uruchamiam dla uczestników kursu Liczy Się Kampania Bartka Popiela służą temu, żeby know how z kursu przeobrazić w kampanię sprzedażową. To jest temat. **Natomiast cele uczestnicy mają różne, bo ich kampanie sprzedają różne produkty, mają różną skalę i moment startu**. Ktoś chce przygotować kampanię sprzedażową e-booka o zdrowym odżywianiu. Ktoś inny może pracować na kampanią, w której uruchomi przedsprzedaż kursu na temat obsługi Meta.
 
## 💎 Zasoby
Pod tym tajemniczo brzmiącym określeniem kryją się **umiejętności, wiedza i doświadczenie każdej z osób**. Zasobami są też sposób myślenia, nastawienie i przekonania. W mastermindzie korzysta się z zasobów uczestników, czyli z tego wszystkiego, co ludzie wnoszą ze sobą do grupy i na każde spotkanie. Często są to bardzo niedoceniane skarby. Szukamy ekspertów, mentorów, przewodników. A tymczasem, to co najbardziej nam potrzebne, kryje się najprawdopodobniej w głowie osoby, która znajduje się w zbliżonej do naszej sytuacji. **Pomysł, sprawdzone i proste rozwiązanie, czasem zwykłe pytanie – to kamyczki, które uruchamiają lawinę korzystania z wewnętrznego potencjału**. Wcale nie trzeba nowej wiedzy ani opinii specjalisty. Wystarczy to, co jest, obejrzane z różnych perspektyw i przekute w indywidualne rozwiązanie.
 
## Łącznie
Wymienione przeze mnie elementy stanowią o mastermindzie. Każde odstępstwo od tej formuły powoduje, że mamy do czynienia z innym narzędziem, z inną formą pracy. Ciągle się zastanawiam, czy warto “kruszyć kopie” i czepiać się nazewnictwa. W swoim życiu staram się tego unikać i po prostu sprawdzam jak inni rozumieją różne słowa, nie walczę o uwspólnianie definicji.
 
Jednak z mastermindem jest inaczej. Zaangażowałam się i zbudowałam metodykę dla tego narzędzia w oparciu o wiedzę psychologiczną z zakresu funkcjonowania grup i jednostek. Napisałam na ten temat cały podręcznik. Nie chcę, żeby błędne rozumienie terminu “mastermind” doprowadziło do sytuacji, w jakiej kilka lat temu znalazł się coaching – wyśmiewany i na marginesie narzędzi rozwojowych.
 
Ani mastermind, ani coaching nie rozwiążą wszystkich problemów tego świata, tak jak za pomocą wiertarki nie zbudujesz całego domu. Jednak właściwie rozumiane i wykorzystywane, oba te narzędzia mogą znacząco podnieść komfort i jakość pracy wielu z nas. Zasługujemy na to.