---
date: 2022-05-02
tags: [psychologia/PsychologiaRoznicIndywidualnych]
---
# Cecha w ujęciu indywidualnym i ogólnym

> **Podejście nomotetyczne versus idiograficzne w badaniach nad osobowością** 
> Windelband w celu odgraniczenia nauk przyrodniczych od nauk o kulturze wprowadził rozróżnienie na podejście nomotetyczne, które pozwala na dojście do ogólnych praw, oraz podejście idiograficzne. To ostatnie jest typowe dla nauk o kulturze, których przedmiotem badań są jednostkowe, niepowtarzalne zjawiska (przedmioty). Typowe dla psychologii różnic indywidualnych jest podejście nomotetyczne, które odwołuje się do cech (wymiarów, czynników) wspólnych dla określonych populacji i koncentruje się na pytaniu o różnice między jednostkami z punktu widzenia tych cech. Podejście idiograficzne podkreśla niepowtarzalność osoby, jej indywidualność (Harris, 2010; Tyler, 1978). Ta niepowtarzalność dotyczyć może specyficznych wyłącznie dla jednostki konfiguracji cech nomotetycznych, jak również pojedynczych cech specyficznych jedynie dla niej. O ile podejście nomotetyczne skoncentrowane jest na cesze (wymiarze), o tyle podejście idiograficzne każe skupiać uwagę na konkretnej osobie. Badania oparte na paradygmatach idiograficznych, w odróżnieniu od podejścia nomotetycznego, nie pozwalają na formułowanie praw ogólnych.