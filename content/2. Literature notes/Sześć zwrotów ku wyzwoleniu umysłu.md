---
date: 2022-04-07
tags: [elaborate]
---
# Sześć zwrotów ku wyzwoleniu umysłu

1. Patrzmy na swoje myśli z takiego dystansu, dzięki któremu jesteśmy w stanie wybrać, co zaraz zrobimy, bez względu na paplaninę umysłu.
2. Zauważajmy historie, które stworzyliśmy na swój temat, i patrzmy na to, kim jesteśmy, z odpowiedniej perspektywy.
3. Pozwólmy sobie odczuwać, nawet jeśli uczucia są bolesne albo wywołują poczucie podatności na zranienie
4. Kierujmy uwagą intencjonalnie, a nie na zasadzie nawyku, zauważając to, co jest tu i teraz, w nas i poza nami.
5. Wybierajmy przymioty bycia i działania, w których kierunku chcemy ewoluować.
6. Kształtujmy nawyki, które wspierają te wybory.

### Defuzja
Wymaga zwrotu od fuzji poznawczej ku defuzji; przekierowuje pragnienie spójności i rozumienia.

Fuzja poznawcza oznacza przekonanie, że to, co mówią ci twoje myśli, jest prawdą (dokładnie, słowo po słowie), oraz przyzwolenie, żeby to determinowało twoje działania. Ten podstęp umysłu możliwy jest dlatego, że jesteśmy zaprogramowani tak, aby widzieć świat jako ustrukturyzowany jedynie przez myśli – zauważamy, że coś jest straszne, a coś innego jest okropne, ale umyka nam fakt, iż myślimy. Starając się, by świat miał dla nas sens, oceniamy własne doświadczenia, a następnie dajemy się przekonać temu osądowi, zamiast zdać sobie sprawę z tego, że to przecież tylko ocena. Postawą przeciwną do fuzji jest postrzeganie myśli jako tego, czym naprawdę są – jako nieustannych prób nadawania znaczenia – oraz przypisywanie im jedynie takiej siły, która naprawdę będzie nam służyła. Ta umiejętność związana z elastycznością obejmuje samo zauważanie aktu myślenia bez zagłębiania się weń. Na określenie owego „samego zauważania” ukuliśmy termin defuzja. Kiedy potrafimy dystansować się od własnych myśli, możemy zacząć się wyzwalać z sieci negatywnych myśli.

### Ja
Wymaga zwrotu od posłuszeństwa skonceptualizowanemu poczuciu Ja, czy też naszemu ego, ku Ja patrzącemu z perspektywy; przekierowuje pragnienie przynależności i więzi.

Mówiąc najprościej: pod pojęciem twojego skonceptualizowanego Ja rozumiem twoje ego – twoje historie dotyczące tego, kim jesteś i kim są inni w relacjach z tobą. W takich historiach zauważamy, co w nas jest wyjątkowe (szczególne umiejętności, specjalne potrzeby), i wiążemy z tym nadzieję, że znajdziemy miejsce w grupie. Wszyscy tworzymy takie autonarracje, a jeżeli podchodzimy do nich swobodnie, mogą się one okazać dla nas i dla innych osób, lecz nie pasują do historii. W takim przypadku bowiem skonceptualizowane Ja każe nam bronić tych narracji, jakby zależało od nich nasze życie, co prowadzi do alienacji, a nie do prawdziwej więzi. Rozwiązaniem alternatywnym jest głębszy kontakt z Ja patrzącym z perspektywy – z poczuciem bycia świadkiem, bycia obserwatorem, czy też jedynie bycia świadomym czegoś. Takie poczucie Ja pozwala nam ujrzeć, że jesteśmy czymś więcej niż historiami, które sobie opowiadamy, czymś więcej niż to, co mówi nasz umysł. Widzimy też, że we własnej świadomości jesteśmy związani z całą ludzkością – że przynależymy do niej nie dlatego, iż jesteśmy wyjątkowi, ale dlatego, iż jesteśmy ludźmi. Niektórzy nazywają to Ja transcendentnym albo duchowym poczuciem Ja.

### Akceptacja
Wymaga zwrotu od unikania doświadczania ku akceptacji; przekierowuje pragnienie odczuwania.

Unikanie doświadczania stanowi proces, poprzez który uciekamy od prób kontrolowania osobistych doświadczeń (myśli, uczuć, doznań) i wywołujących je zdarzeń zewnętrznych – od pójścia na przyjęcie po próby radzenia sobie ze śmiercią bliskiej osoby. Postępujemy tak, ponieważ umysł podpowiada nam, że jest to prosty sposób na uniknięcie cierpienia i że tylko wtedy, gdy poczujemy się DOBRZE, będziemy mogli swobodnie odczuwać. Na ogół jednak unikanie jedynie nasila nasze trudności i osłabia zdolność do odczuwania w ogóle. Akceptacja oznacza pełne przyjęcie osobistego doświadczenia z pozycji umocnienia, a nie ofiary. Oznacza wybieranie odczuwania z otwartością i zaciekawieniem, abyśmy mogli wieść takie życie, jakiego pragniemy, zapraszając jednocześnie uczucia, by nam towarzyszyły. W wyniku zwrotu ku akceptacji uwaga przenosi się z czucia się DOBRZE na CZUCIE SIĘ dobrze.

### Obecność
Wymaga zwrotu od sztywnej uwagi skierowanej na przeszłość i przyszłość ku uwadze elastycznej, skupionej na teraźniejszości; przekierowuje pragnienie orientacji.

Proces sztywnej uwagi ma formę rozpamiętywania przeszłości lub zamartwiania się przyszłością albo bezmyślnego zatracania się w bieżącym doświadczeniu – na wzór nastolatków, które zatracają się w grach komputerowych. Zmagając się z życiowymi wyzwaniami, często obawiamy się zagubienia, i dla orientacji przeważnie patrzymy w przeszłość lub w przyszłość. Okazuje się jednak, że znajdujemy się wtedy w umysłowej mgle tego, co było, albo tego, co będzie, podczas gdy tak naprawdę istnieje jedynie to, co jest. Elastyczna uwaga skoncentrowana na teraźniejszości, czy też bycie obecnym, jest wynikiem wyboru zważania na doświadczenia tu i teraz, które są pomocne lub znaczące, a jeśli takie nie są – to przejścia do innych ważnych zdarzeń w teraźniejszości zamiast pozwalania bezmyślnie, by coś nas przyciągało lub odpychało.

### Wartości
Wymagają zwrotu od celów podporządkowanych oczekiwaniom społecznym do wartości wybranych przez siebie; przekierowują pragnienie samostanowienia oraz sensu i celu w życiu.

Ludzie często starają się osiągnąć jakieś cele dlatego, że uważają, iż muszą – inaczej osoby, na których im zależy lub z których zdaniem się liczą, będą niezadowolone albo rozczarowane. Badania pokazują, że cele podporządkowane oczekiwaniom społecznym idą w parze ze słabą i nieskuteczną motywacją. Możemy się starać napędzać własne zachowanie takimi właśnie zewnętrznymi celami, jednocześnie jednak potajemnie ich nie znosimy, ponieważ zakłócają proces naszego rozwoju. Pragnienie samostanowienia i poczucia sensu życia nigdy nie zostaje w pełni zaspokojone osiągnięciem celu, to bowiem zawsze dotyczy przyszłości („jeszcze nie osiągnąłem swojego celu”) albo przeszłości („już osiągnąłem swój cel”).

Wartości są to samodzielnie wybrane przymioty bycia i działania, na przykład bycie troskliwym rodzicem, bycie wiarygodnym przyjacielem, bycie świadomym obywatelem, bycie lojalnym, uczciwym, odważnym człowiekiem. Życie zgodne z własnymi wartościami jest podróżą, która trwa aż do ostatniego tchnienia. Dzięki niej mamy dostęp do niewyczerpanych źródeł motywacji związanej z czymś, co ma dla nas znaczenie. Ostatecznie twoje wartości zależą od ciebie – są sprawą między tobą a osobą, którą widzisz w lustrze.

### Działanie
Wymaga zwrotu od unikowego uporu ku żarliwemu działaniu; przekierowuje pragnienie kompetencji.

Zawsze tworzymy bardziej złożone wzorce działania, określane jako nawyki. Kiedy myślimy o kształtowaniu nawyków, jesteśmy skłonni koncentrować się na świetnych rezultatach, takich jak całkowite i bezpowrotne rzucenie palenia. Tymczasem w rzeczywistości jest to proces przebiegający chwila po chwili. Jeśli staramy się zmieniać swoje nawyki za jednym zamachem, nasze wysiłki doprowadzą raczej do prokrastynacji i bierności, impulsywności lub unikowego uporu i pracoholizmu. Zwrot w tym zakresie kieruje naszą uwagę ku procesowi kompetentnego i nieustannego kształtowania nawyków za pomocą małych kroków, związanego z wypracowywaniem bardziej złożonych nawyków okazywania miłości, troski, uczestnictwa, kreatywności czy jakiejkolwiek innej wybranej wartości.

[[Steven Hayes - Umysł wyzwolony]]